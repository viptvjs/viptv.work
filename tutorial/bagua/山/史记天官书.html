<!doctype html>
<html lang="zh-CN" data-theme="light">
  <head>
    <meta charset="utf-8" />
    <meta name="viewport" content="width=device-width,initial-scale=1" />
    <meta name="generator" content="VuePress 2.0.0-rc.15" />
    <meta name="theme" content="VuePress Theme Hope 2.0.0-rc.56" />
    <style>
      :root {
        --vp-c-bg: #fff;
      }

      [data-theme="dark"] {
        --vp-c-bg: #1b1b1f;
      }

      html,
      body {
        background: var(--vp-c-bg);
      }
    </style>
    <script>
      const userMode = localStorage.getItem("vuepress-theme-hope-scheme");
      const systemDarkMode =
        window.matchMedia &&
        window.matchMedia("(prefers-color-scheme: dark)").matches;

      if (userMode === "dark" || (userMode !== "light" && systemDarkMode)) {
        document.documentElement.setAttribute("data-theme", "dark");
      }
    </script>
    <meta property="og:url" content="https://www.viptv.work/tutorial/bagua/%E5%B1%B1/%E5%8F%B2%E8%AE%B0%E5%A4%A9%E5%AE%98%E4%B9%A6.html"><meta property="og:site_name" content="VIPTV - 工作室"><meta property="og:title" content="史记天官书"><meta property="og:description" content="中宫天极星，其一明者，太一常居也；旁三星三公，或曰子属。 後句四星，末大星正妃，馀三星後宫之属也。 环之匡卫十二星，籓臣。 皆曰紫宫。 前列直斗口三星，随北端兑，若见若不，曰阴德，或曰天一。 紫宫左三星曰天枪，右五星曰天棓，後六星绝汉抵营室，曰阁道。 北斗七星，所谓“旋、玑、玉衡以齐七政”。 杓携龙角，衡殷南斗，魁枕参首。 用昏建者杓；杓，自华以西南。..."><meta property="og:type" content="article"><meta property="og:locale" content="zh-CN"><meta property="og:updated_time" content="2024-09-23T18:54:24.000Z"><meta property="article:modified_time" content="2024-09-23T18:54:24.000Z"><script type="application/ld+json">{"@context":"https://schema.org","@type":"Article","headline":"史记天官书","image":[""],"dateModified":"2024-09-23T18:54:24.000Z","author":[{"@type":"Person","name":"Mr.Hefung","url":"/about/us"}]}</script><meta name="baidu-site-verification" content="codeva-iazwBEuOEA"><meta name="msvalidate.01" content="60990E7826770BD82AE9B5EFB468E0BB"><link rel="icon" href="/favicon.ico"><title>史记天官书 | VIPTV - 工作室</title><meta name="description" content="中宫天极星，其一明者，太一常居也；旁三星三公，或曰子属。 後句四星，末大星正妃，馀三星後宫之属也。 环之匡卫十二星，籓臣。 皆曰紫宫。 前列直斗口三星，随北端兑，若见若不，曰阴德，或曰天一。 紫宫左三星曰天枪，右五星曰天棓，後六星绝汉抵营室，曰阁道。 北斗七星，所谓“旋、玑、玉衡以齐七政”。 杓携龙角，衡殷南斗，魁枕参首。 用昏建者杓；杓，自华以西南。...">
    <link rel="preload" href="/assets/style-CM9HWdwW.css" as="style"><link rel="stylesheet" href="/assets/style-CM9HWdwW.css">
    
    
  </head>
  <body>
    <div id="app"><!--[--><!--[--><!--[--><span tabindex="-1"></span><a href="#main-content" class="vp-skip-link sr-only">跳至主要內容</a><!--]--><div class="theme-container external-link-icon has-toc" vp-container><!--[--><header id="navbar" class="vp-navbar" vp-navbar><div class="vp-navbar-start"><button type="button" class="vp-toggle-sidebar-button" title="Toggle Sidebar"><span class="icon"></span></button><!----><!--[--><a class="route-link vp-brand" href="/" aria-label="带我回家"><img class="vp-nav-logo" src="/logo.svg" alt><!----><span class="vp-site-name hide-in-pad">VIPTV - 工作室</span></a><!--]--><!----></div><div class="vp-navbar-center"><!----><!--[--><nav class="vp-nav-links"><div class="vp-nav-item hide-in-mobile"><a class="route-link auto-link" href="/" aria-label="首页"><!--[--><span class="font-icon icon fa-fw fa-sm fas fa-home" style=""></span><!--]-->首页<!----></a></div><div class="vp-nav-item hide-in-mobile"><a class="route-link auto-link" href="/iptv/" aria-label="网络电视"><!--[--><span class="font-icon icon fa-fw fa-sm fas fa-tv" style=""></span><!--]-->网络电视<!----></a></div><div class="vp-nav-item hide-in-mobile"><a class="route-link auto-link" href="/vod/" aria-label="影视点播"><!--[--><span class="font-icon icon fa-fw fa-sm fas fa-file-video" style=""></span><!--]-->影视点播<!----></a></div><div class="vp-nav-item hide-in-mobile"><a class="route-link auto-link" href="/music/" aria-label="音乐电台"><!--[--><span class="font-icon icon fa-fw fa-sm fas fa-circle-play" style=""></span><!--]-->音乐电台<!----></a></div><div class="vp-nav-item hide-in-mobile"><a class="route-link route-link-active auto-link" href="/tutorial/" aria-label="技术教程"><!--[--><span class="font-icon icon fa-fw fa-sm fas fa-book" style=""></span><!--]-->技术教程<!----></a></div><div class="vp-nav-item hide-in-mobile"><a class="route-link auto-link" href="/archives/" aria-label="必应壁纸"><!--[--><span class="font-icon icon fa-fw fa-sm fas fa-images" style=""></span><!--]-->必应壁纸<!----></a></div><div class="vp-nav-item hide-in-mobile"><div class="vp-dropdown-wrapper"><button type="button" class="vp-dropdown-title" aria-label="关于"><!--[--><span class="font-icon icon fa-fw fa-sm fas fa-circle-info" style=""></span>关于<!--]--><span class="arrow"></span><ul class="vp-dropdown"><li class="vp-dropdown-item"><a class="route-link auto-link" href="/about/blog.html" aria-label="我的博客"><!--[--><span class="font-icon icon fa-fw fa-sm fas fa-blog" style=""></span><!--]-->我的博客<!----></a></li><li class="vp-dropdown-item"><a class="route-link auto-link" href="/about/donate.html" aria-label="友情打赏"><!--[--><span class="font-icon icon fa-fw fa-sm fas fa-heart" style=""></span><!--]-->友情打赏<!----></a></li><li class="vp-dropdown-item"><a class="route-link auto-link" href="/about/changelog.html" aria-label="3.0.0版本"><!--[--><span class="font-icon icon fa-fw fa-sm fa-brands fa-vuejs" style=""></span><!--]-->3.0.0版本<!----></a></li></ul></button></div></div></nav><!--]--><!----></div><div class="vp-navbar-end"><!----><!--[--><div class="vp-nav-item"><div class="vp-dropdown-wrapper"><button type="button" class="vp-dropdown-title" aria-label="选择语言"><!--[--><svg xmlns="http://www.w3.org/2000/svg" class="icon i18n-icon" viewBox="0 0 1024 1024" fill="currentColor" aria-label="i18n icon" name="i18n" style="width:1rem;height:1rem;vertical-align:middle;"><path d="M379.392 460.8 494.08 575.488l-42.496 102.4L307.2 532.48 138.24 701.44l-71.68-72.704L234.496 460.8l-45.056-45.056c-27.136-27.136-51.2-66.56-66.56-108.544h112.64c7.68 14.336 16.896 27.136 26.112 35.84l45.568 46.08 45.056-45.056C382.976 312.32 409.6 247.808 409.6 204.8H0V102.4h256V0h102.4v102.4h256v102.4H512c0 70.144-37.888 161.28-87.04 210.944L378.88 460.8zM576 870.4 512 1024H409.6l256-614.4H768l256 614.4H921.6l-64-153.6H576zM618.496 768h196.608L716.8 532.48 618.496 768z"></path></svg><!--]--><span class="arrow"></span><ul class="vp-dropdown"><li class="vp-dropdown-item"><a class="route-link route-link-active auto-link" href="/tutorial/bagua/%E5%B1%B1/%E5%8F%B2%E8%AE%B0%E5%A4%A9%E5%AE%98%E4%B9%A6.html" aria-label="简体中文"><!---->简体中文<!----></a></li><li class="vp-dropdown-item"><a class="route-link auto-link" href="/en/" aria-label="English"><!---->English<!----></a></li><li class="vp-dropdown-item"><a class="auto-link external-link" href="https://www.viptv.work/tutorial/bagua/%E5%B1%B1/%E5%8F%B2%E8%AE%B0%E5%A4%A9%E5%AE%98%E4%B9%A6.html" aria-label="官网主站" rel="noopener noreferrer" target="_blank"><!---->官网主站<!----></a></li><li class="vp-dropdown-item"><a class="auto-link external-link" href="https://github.com/viptv-work/viptv/discussions" aria-label="官网社区" rel="noopener noreferrer" target="_blank"><!---->官网社区<!----></a></li><li class="vp-dropdown-item"><a class="auto-link external-link" href="https://dns1.viptv.work/tutorial/bagua/%E5%B1%B1/%E5%8F%B2%E8%AE%B0%E5%A4%A9%E5%AE%98%E4%B9%A6.html" aria-label="官网镜像1" rel="noopener noreferrer" target="_blank"><!---->官网镜像1<!----></a></li><li class="vp-dropdown-item"><a class="auto-link external-link" href="https://dns2.viptv.work/tutorial/bagua/%E5%B1%B1/%E5%8F%B2%E8%AE%B0%E5%A4%A9%E5%AE%98%E4%B9%A6.html" aria-label="官网镜像2" rel="noopener noreferrer" target="_blank"><!---->官网镜像2<!----></a></li><li class="vp-dropdown-item"><a class="auto-link external-link" href="https://dns3.viptv.work/tutorial/bagua/%E5%B1%B1/%E5%8F%B2%E8%AE%B0%E5%A4%A9%E5%AE%98%E4%B9%A6.html" aria-label="官网镜像3" rel="noopener noreferrer" target="_blank"><!---->官网镜像3<!----></a></li></ul></button></div></div><div class="vp-nav-item vp-action"><a class="vp-action-link" href="https://qm.qq.com/q/jHDv3RLK9y" target="_blank" rel="noopener noreferrer" aria-label="telegram"><svg xmlns="http://www.w3.org/2000/svg" viewBox="0 0 1024 1024" style="width:1.25rem;height:1.25rem;vertical-align:middle"><path d="M824.8 613.2c-16-51.4-34.4-94.6-62.7-165.3C766.5 262.2 689.3 112 511.5 112 331.7 112 256.2 265.2 261 447.9c-28.4 70.8-46.7 113.7-62.7 165.3-34 109.5-23 154.8-14.6 155.8 18 2.2 70.1-82.4 70.1-82.4 0 49 25.2 112.9 79.8 159-26.4 8.1-85.7 29.9-71.6 53.8 11.4 19.3 196.2 12.3 249.5 6.3 53.3 6 238.1 13 249.5-6.3 14.1-23.8-45.3-45.7-71.6-53.8 54.6-46.2 79.8-110.1 79.8-159 0 0 52.1 84.6 70.1 82.4 8.5-1.1 19.5-46.4-14.5-155.8z" fill="currentColor"/></svg></a></div><div class="vp-nav-item vp-action"><a class="vp-action-link" href="https://github.com/viptv-work/viptv" target="_blank" rel="noopener noreferrer" aria-label="GitHub"><svg xmlns="http://www.w3.org/2000/svg" class="icon github-icon" viewBox="0 0 1024 1024" fill="currentColor" aria-label="github icon" name="github" style="width:1.25rem;height:1.25rem;vertical-align:middle;"><path d="M511.957 21.333C241.024 21.333 21.333 240.981 21.333 512c0 216.832 140.544 400.725 335.574 465.664 24.49 4.395 32.256-10.07 32.256-23.083 0-11.69.256-44.245 0-85.205-136.448 29.61-164.736-64.64-164.736-64.64-22.315-56.704-54.4-71.765-54.4-71.765-44.587-30.464 3.285-29.824 3.285-29.824 49.195 3.413 75.179 50.517 75.179 50.517 43.776 75.008 114.816 53.333 142.762 40.79 4.523-31.66 17.152-53.377 31.19-65.537-108.971-12.458-223.488-54.485-223.488-242.602 0-53.547 19.114-97.323 50.517-131.67-5.035-12.33-21.93-62.293 4.779-129.834 0 0 41.258-13.184 134.912 50.346a469.803 469.803 0 0 1 122.88-16.554c41.642.213 83.626 5.632 122.88 16.554 93.653-63.488 134.784-50.346 134.784-50.346 26.752 67.541 9.898 117.504 4.864 129.834 31.402 34.347 50.474 78.123 50.474 131.67 0 188.586-114.73 230.016-224.042 242.09 17.578 15.232 33.578 44.672 33.578 90.454v135.85c0 13.142 7.936 27.606 32.854 22.87C862.25 912.597 1002.667 728.747 1002.667 512c0-271.019-219.648-490.667-490.71-490.667z"></path></svg></a></div><div class="vp-nav-item hide-in-mobile"><button type="button" class="vp-outlook-button" tabindex="-1" aria-hidden="true"><svg xmlns="http://www.w3.org/2000/svg" class="icon outlook-icon" viewBox="0 0 1024 1024" fill="currentColor" aria-label="outlook icon" name="outlook"><path d="M224 800c0 9.6 3.2 44.8 6.4 54.4 6.4 48-48 76.8-48 76.8s80 41.6 147.2 0 134.4-134.4 38.4-195.2c-22.4-12.8-41.6-19.2-57.6-19.2C259.2 716.8 227.2 761.6 224 800zM560 675.2l-32 51.2c-51.2 51.2-83.2 32-83.2 32 25.6 67.2 0 112-12.8 128 25.6 6.4 51.2 9.6 80 9.6 54.4 0 102.4-9.6 150.4-32l0 0c3.2 0 3.2-3.2 3.2-3.2 22.4-16 12.8-35.2 6.4-44.8-9.6-12.8-12.8-25.6-12.8-41.6 0-54.4 60.8-99.2 137.6-99.2 6.4 0 12.8 0 22.4 0 12.8 0 38.4 9.6 48-25.6 0-3.2 0-3.2 3.2-6.4 0-3.2 3.2-6.4 3.2-6.4 6.4-16 6.4-16 6.4-19.2 9.6-35.2 16-73.6 16-115.2 0-105.6-41.6-198.4-108.8-268.8C704 396.8 560 675.2 560 675.2zM224 419.2c0-28.8 22.4-51.2 51.2-51.2 28.8 0 51.2 22.4 51.2 51.2 0 28.8-22.4 51.2-51.2 51.2C246.4 470.4 224 448 224 419.2zM320 284.8c0-22.4 19.2-41.6 41.6-41.6 22.4 0 41.6 19.2 41.6 41.6 0 22.4-19.2 41.6-41.6 41.6C339.2 326.4 320 307.2 320 284.8zM457.6 208c0-12.8 12.8-25.6 25.6-25.6 12.8 0 25.6 12.8 25.6 25.6 0 12.8-12.8 25.6-25.6 25.6C470.4 233.6 457.6 220.8 457.6 208zM128 505.6C128 592 153.6 672 201.6 736c28.8-60.8 112-60.8 124.8-60.8-16-51.2 16-99.2 16-99.2l316.8-422.4c-48-19.2-99.2-32-150.4-32C297.6 118.4 128 291.2 128 505.6zM764.8 86.4c-22.4 19.2-390.4 518.4-390.4 518.4-22.4 28.8-12.8 76.8 22.4 99.2l9.6 6.4c35.2 22.4 80 12.8 99.2-25.6 0 0 6.4-12.8 9.6-19.2 54.4-105.6 275.2-524.8 288-553.6 6.4-19.2-3.2-32-19.2-32C777.6 76.8 771.2 80 764.8 86.4z"></path></svg><div class="vp-outlook-dropdown"><!----></div></button></div><!--[--><button type="button" class="search-pro-button" aria-label="搜索"><svg xmlns="http://www.w3.org/2000/svg" class="icon search-icon" viewBox="0 0 1024 1024" fill="currentColor" aria-label="search icon" name="search"><path d="M192 480a256 256 0 1 1 512 0 256 256 0 0 1-512 0m631.776 362.496-143.2-143.168A318.464 318.464 0 0 0 768 480c0-176.736-143.264-320-320-320S128 303.264 128 480s143.264 320 320 320a318.016 318.016 0 0 0 184.16-58.592l146.336 146.368c12.512 12.48 32.768 12.48 45.28 0 12.48-12.512 12.48-32.768 0-45.28"></path></svg><div class="search-pro-placeholder">搜索</div><div class="search-pro-key-hints"><kbd class="search-pro-key">Ctrl</kbd><kbd class="search-pro-key">K</kbd></div></button><!--]--><!--]--><!----><button type="button" class="vp-toggle-navbar-button" aria-label="Toggle Navbar" aria-expanded="false" aria-controls="nav-screen"><span><span class="vp-top"></span><span class="vp-middle"></span><span class="vp-bottom"></span></span></button></div></header><!----><!--]--><!----><div class="toggle-sidebar-wrapper"><span class="arrow start"></span></div><aside id="sidebar" class="vp-sidebar" vp-sidebar><!----><ul class="vp-sidebar-links"><li><section class="vp-sidebar-group"><button class="vp-sidebar-header clickable" type="button"><img class="icon" src="https://th.bing.com/th/id/R.876dc1a8279d82f21d1254a992e30e48?rik=2deANHjXjOYS6A&amp;pid=ImgRaw&amp;r=0" alt no-view style=""><span class="vp-sidebar-title">Linux</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><img class="icon" src="/assets/svg/python-brands-solid.svg" alt aria-hidden no-view style=""><span class="vp-sidebar-title">python</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><img class="icon" src="https://site-assets.fontawesome.com/releases/v6.6.0/svgs/brands/rust.svg" alt no-view style=""><span class="vp-sidebar-title">Rust</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><span class="font-icon icon fa-fw fa-sm fas fa-paper-plane" style=""></span><span class="vp-sidebar-title">Telegram</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable active" type="button"><img class="icon" src="/assets/svg/Bagua.svg" alt aria-hidden no-view style=""><span class="vp-sidebar-title">中国玄学</span><span class="vp-arrow down"></span></button><ul class="vp-sidebar-links"><li><section class="vp-sidebar-group"><button class="vp-sidebar-header clickable" type="button"><img class="icon" src="/assets/image/book-open.svg" alt aria-hidden no-view style=""><span class="vp-sidebar-title">初阶目录</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><img class="icon" src="/assets/image/book-open-reader.svg" alt aria-hidden no-view style=""><span class="vp-sidebar-title">进阶目录</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><!----><span class="vp-sidebar-title">医</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><!----><span class="vp-sidebar-title">卜</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><!----><span class="vp-sidebar-title">命</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable active" type="button"><!----><span class="vp-sidebar-title">山</span><span class="vp-arrow down"></span></button><ul class="vp-sidebar-links"><li><a class="route-link auto-link vp-sidebar-link" href="/tutorial/bagua/%E5%B1%B1/%E5%82%AC%E5%AE%98%E7%AF%87.html" aria-label="催官篇"><!---->催官篇<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E5%85%A5%E5%9C%B0%E7%9C%BC%E5%85%A8%E4%B9%A6.html" aria-label="入地眼全书"><!---->入地眼全书<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E5%8D%9A%E5%B1%B1%E7%AF%87.html" aria-label="博山篇"><!---->博山篇<!----></a></li><li><a class="route-link route-link-active auto-link vp-sidebar-link active" href="/tutorial/bagua/%E5%B1%B1/%E5%8F%B2%E8%AE%B0%E5%A4%A9%E5%AE%98%E4%B9%A6.html" aria-label="史记天官书"><!---->史记天官书<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E5%A4%A9%E5%B7%A5%E5%BC%80%E7%89%A9.html" aria-label="天工开物"><!---->天工开物<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E5%AE%85%E7%BB%8F.html" aria-label="宅经"><!---->宅经<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E6%92%BC%E9%BE%99%E7%BB%8F.html" aria-label="撼龙经"><!---->撼龙经<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E6%B0%B4%E9%BE%99%E7%BB%8F.html" aria-label="水龙经"><!---->水龙经<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E6%B1%89%E4%B9%A6%E5%A4%A9%E6%96%87%E5%BF%97.html" aria-label="汉书天文志"><!---->汉书天文志<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E7%81%B5%E5%AE%AA.html" aria-label="灵宪"><!---->灵宪<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E7%8E%89%E5%B0%BA%E7%BB%8F.html" aria-label="玉尺经"><!---->玉尺经<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E8%91%AC%E6%B3%95%E5%80%92%E6%9D%96.html" aria-label="葬法倒杖"><!---->葬法倒杖<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E8%91%AC%E7%BB%8F.html" aria-label="葬经"><!---->葬经<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E8%91%AC%E7%BB%8F%E7%BF%BC.html" aria-label="葬经翼"><!---->葬经翼<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E9%87%91%E9%94%81%E7%8E%89%E5%85%B3%E7%BB%8F.html" aria-label="金锁玉关经文"><!---->金锁玉关经文<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E9%98%B3%E5%AE%85%E5%8D%81%E4%B9%A6.html" aria-label="阳宅十书"><!---->阳宅十书<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E9%9B%AA%E5%BF%83%E8%B5%8B.html" aria-label="雪心赋"><!---->雪心赋<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E9%9D%92%E5%9B%8A%E7%BB%8F.html" aria-label="青囊经"><!---->青囊经<!----></a></li><li><a class="route-link auto-link vp-sidebar-link" href="/tutorial/bagua/%E5%B1%B1/%E9%BB%84%E5%B8%9D%E9%98%B4%E7%AC%A6%E7%BB%8F.html" aria-label="黄帝阴符经"><!---->黄帝阴符经<!----></a></li></ul></section></li><li><section class="vp-sidebar-group"><button class="vp-sidebar-header clickable" type="button"><!----><span class="vp-sidebar-title">灵宠</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><!----><span class="vp-sidebar-title">相</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><!----><span class="vp-sidebar-title">相关经典</span><span class="vp-arrow end"></span></button><!----></section></li></ul></section></li><li><section class="vp-sidebar-group"><button class="vp-sidebar-header clickable" type="button"><span class="font-icon icon fa-fw fa-sm fas fa-subscript" style=""></span><span class="vp-sidebar-title">前端开发</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><span class="font-icon icon fa-fw fa-sm fas fa-mill-sign" style=""></span><span class="vp-sidebar-title">小米系统</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><span class="font-icon icon fa-fw fa-sm fas fa-apple-whole" style=""></span><span class="vp-sidebar-title">苹果系统</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><span class="font-icon icon fa-fw fa-sm fas fa-computer" style=""></span><span class="vp-sidebar-title">计算机</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><img class="icon" src="https://site-assets.fontawesome.com/releases/v6.6.0/svgs/brands/deviantart.svg" alt no-view style=""><span class="vp-sidebar-title">跨平台开发</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><span class="font-icon icon fa-fw fa-sm fas fa-toolbox" style=""></span><span class="vp-sidebar-title">软件/工具教程</span><span class="vp-arrow end"></span></button><!----></section></li><li><section class="vp-sidebar-group"><button class="vp-sidebar-header clickable" type="button"><span class="font-icon icon fa-fw fa-sm fas fa-file-shield" style=""></span><span class="vp-sidebar-title">防火长城</span><span class="vp-arrow end"></span></button><!----></section></li></ul><!----></aside><!--[--><main id="main-content" class="vp-page"><!--[--><!----><!----><nav class="vp-breadcrumb disable"></nav><div class="vp-page-title"><h1><!---->史记天官书</h1><div class="page-info"><!----><span class="page-date-info" aria-label="写作日期📅" data-balloon-pos="up"><svg xmlns="http://www.w3.org/2000/svg" class="icon calendar-icon" viewBox="0 0 1024 1024" fill="currentColor" aria-label="calendar icon" name="calendar"><path d="M716.4 110.137c0-18.753-14.72-33.473-33.472-33.473-18.753 0-33.473 14.72-33.473 33.473v33.473h66.993v-33.473zm-334.87 0c0-18.753-14.72-33.473-33.473-33.473s-33.52 14.72-33.52 33.473v33.473h66.993v-33.473zm468.81 33.52H716.4v100.465c0 18.753-14.72 33.473-33.472 33.473a33.145 33.145 0 01-33.473-33.473V143.657H381.53v100.465c0 18.753-14.72 33.473-33.473 33.473a33.145 33.145 0 01-33.473-33.473V143.657H180.6A134.314 134.314 0 0046.66 277.595v535.756A134.314 134.314 0 00180.6 947.289h669.74a134.36 134.36 0 00133.94-133.938V277.595a134.314 134.314 0 00-133.94-133.938zm33.473 267.877H147.126a33.145 33.145 0 01-33.473-33.473c0-18.752 14.72-33.473 33.473-33.473h736.687c18.752 0 33.472 14.72 33.472 33.473a33.145 33.145 0 01-33.472 33.473z"></path></svg><span data-allow-mismatch="text">2024年9月24日</span><meta property="datePublished" content="2024-09-23T18:54:24.000Z"></span><!----><!----><span class="page-reading-time-info" aria-label="阅读时间⌛" data-balloon-pos="up"><svg xmlns="http://www.w3.org/2000/svg" class="icon timer-icon" viewBox="0 0 1024 1024" fill="currentColor" aria-label="timer icon" name="timer"><path d="M799.387 122.15c4.402-2.978 7.38-7.897 7.38-13.463v-1.165c0-8.933-7.38-16.312-16.312-16.312H256.33c-8.933 0-16.311 7.38-16.311 16.312v1.165c0 5.825 2.977 10.874 7.637 13.592 4.143 194.44 97.22 354.963 220.201 392.763-122.204 37.542-214.893 196.511-220.2 389.397-4.661 5.049-7.638 11.651-7.638 19.03v5.825h566.49v-5.825c0-7.379-2.849-13.981-7.509-18.9-5.049-193.016-97.867-351.985-220.2-389.527 123.24-37.67 216.446-198.453 220.588-392.892zM531.16 450.445v352.632c117.674 1.553 211.787 40.778 211.787 88.676H304.097c0-48.286 95.149-87.382 213.728-88.676V450.445c-93.077-3.107-167.901-81.297-167.901-177.093 0-8.803 6.99-15.793 15.793-15.793 8.803 0 15.794 6.99 15.794 15.793 0 80.261 63.69 145.635 142.01 145.635s142.011-65.374 142.011-145.635c0-8.803 6.99-15.793 15.794-15.793s15.793 6.99 15.793 15.793c0 95.019-73.789 172.82-165.96 177.093z"></path></svg><span>大约 28 分钟</span><meta property="timeRequired" content="PT28M"></span><span class="page-word-info" aria-label="字数🔠" data-balloon-pos="up"><svg xmlns="http://www.w3.org/2000/svg" class="icon word-icon" viewBox="0 0 1024 1024" fill="currentColor" aria-label="word icon" name="word"><path d="M518.217 432.64V73.143A73.143 73.143 0 01603.43 1.097a512 512 0 01419.474 419.474 73.143 73.143 0 01-72.046 85.212H591.36a73.143 73.143 0 01-73.143-73.143z"></path><path d="M493.714 566.857h340.297a73.143 73.143 0 0173.143 85.577A457.143 457.143 0 11371.566 117.76a73.143 73.143 0 0185.577 73.143v339.383a36.571 36.571 0 0036.571 36.571z"></path></svg><span>约 8280 字</span><meta property="wordCount" content="8280"></span><!----></div><hr></div><!----><!----><div class="theme-hope-content" vp-content><p>中宫天极星，其一明者，太一常居也；旁三星三公，或曰子属。</p><p>後句四星，末大星正妃，馀三星後宫之属也。</p><p>环之匡卫十二星，籓臣。</p><p>皆曰紫宫。</p><p>前列直斗口三星，随北端兑，若见若不，曰阴德，或曰天一。</p><p>紫宫左三星曰天枪，右五星曰天棓，後六星绝汉抵营室，曰阁道。</p><p>北斗七星，所谓“旋、玑、玉衡以齐七政”。</p><p>杓携龙角，衡殷南斗，魁枕参首。</p><p>用昏建者杓；杓，自华以西南。</p><p>夜半建者衡；衡，殷中州河、济之间。</p><p>平旦建者魁；魁，海岱以东北也。</p><p>斗为帝车，运于中央，临制四乡。</p><p>分阴阳，建四时，均五行，移节度，定诸纪，皆系於斗。</p><p>斗魁戴匡六星曰文昌宫：一曰上将，二曰次将，三曰贵相，四曰司命，五曰司中，六曰司禄。</p><p>在斗魁中，贵人之牢。</p><p>魁下六星，两两相比者，名曰三能。</p><p>三能色齐，君臣和；不齐，为乖戾。</p><p>辅星明近，辅臣亲彊；斥小，疏弱。</p><p>杓端有两星：一内为矛，招摇；一外为盾，天锋。</p><p>有句圜十五星，属杓，曰贱人之牢。</p><p>其牢中星实则囚多，虚则开出。</p><p>天一、枪、棓、矛、盾动摇，角大，兵起。</p><p>东宫苍龙，房、心。</p><p>心为明堂，大星天王，前後星子属。</p><p>不欲直，直则天王失计。</p><p>房为府，曰天驷。</p><p>其阴，右骖。</p><p>旁有两星曰衿；北一星曰辖。</p><p>东北曲十二星曰旗。</p><p>旗中四星天市；中六星曰市楼。</p><p>市中星众者实；其虚则秏。</p><p>房南众星曰骑官。</p><p>左角，李；右角，将。</p><p>大角者，天王帝廷。</p><p>其两旁各有三星，鼎足句之，曰摄提。</p><p>摄提者，直斗杓所指，以建时节，故曰“摄提格”。</p><p>亢为疏庙，主疾。</p><p>其南北两大星，曰南门。</p><p>氐为天根，主疫。</p><p>尾为九子，曰君臣；斥绝，不和。</p><p>箕为敖客，曰口舌。</p><p>火犯守角，则有战。</p><p>房、心，王者恶之也。</p><p>南宫硃鸟，权、衡。</p><p>衡，太微，三光之廷。</p><p>匡卫十二星，籓臣：西，将；东，相；南四星，执法；中，端门；门左右，掖门。</p><p>门内六星，诸侯。</p><p>其内五星，五帝坐。</p><p>後聚一十五星，蔚然，曰郎位；傍一大星，将位也。</p><p>月、五星顺入，轨道，司其出，所守，天子所诛也。</p><p>其逆入，若不轨道，以所犯命之；中坐，成形，皆群下从谋也。</p><p>金、火尤甚。</p><p>廷籓西有隋星五，曰少微，士大夫。</p><p>权，轩辕。</p><p>轩辕，黄龙体。</p><p>前大星，女主象；旁小星，御者後宫属。</p><p>月、五星守犯者，如衡占。</p><p>东井为水事。</p><p>其西曲星曰钺。</p><p>钺北，北河；南，南河；两河、天阙间为关梁。</p><p>舆鬼，鬼祠事；中白者为质。</p><p>火守南北河，兵起，穀不登。</p><p>故德成衡，观成潢，伤成钺，祸成井，诛成质。</p><p>柳为鸟注，主木草。</p><p>七星，颈，为员官。</p><p>主急事。</p><p>张，素，为厨，主觞客。</p><p>翼为羽翮，主远客。</p><p>轸为车，主风。</p><p>其旁有一小星，曰长沙，星星不欲明；明与四星等，若五星入轸中，兵大起。</p><p>轸南众星曰天库楼；库有五车。</p><p>车星角若益众，及不具，无处车马。</p><p>西宫咸池，曰天五潢。</p><p>五潢，五帝车舍。</p><p>火入，旱；金，兵；水，水。</p><p>中有三柱；柱不具，兵起。</p><p>奎曰封豕，为沟渎。</p><p>娄为聚众。</p><p>胃为天仓。</p><p>其南众星曰廥积。</p><p>昴曰髦头，胡星也，为白衣会。</p><p>毕曰罕车，为边兵，主弋猎。</p><p>其大星旁小星为附耳。</p><p>附耳摇动，有谗乱臣在侧。</p><p>昴、毕间为天街。</p><p>其阴，阴国；阳，阳国。</p><p>参为白虎。</p><p>三星直者，是为衡石。</p><p>下有三星，兑，曰罚，为斩艾事。</p><p>其外四星，左右肩股也。</p><p>小三星隅置，曰觜觿，为虎首，主葆旅事。</p><p>其南有四星，曰天厕。</p><p>厕下一星，曰天矢。</p><p>矢黄则吉青、白、黑，凶。</p><p>其西有句曲九星，三处罗：一曰天旗，二曰天苑，三曰九游。</p><p>其东有大星曰狼。</p><p>狼角变色，多盗贼。</p><p>下有四星曰弧，直狼。</p><p>狼比地有大星，曰南极老人。</p><p>老人见，治安；不见，兵起。</p><p>常以秋分时候之于南郊。</p><p>附耳入毕中，兵起。</p><p>北宫玄武，虚、危。</p><p>危为盖屋；虚为哭泣之事。</p><p>其南有众星，曰羽林天军。</p><p>军西为垒，或曰钺。</p><p>旁有一大星为北落。</p><p>北落若微亡，军星动角益希，及五星犯北落，入军，军起。</p><p>火、金、水尤甚：火，军忧；水，患；木、土，军吉。</p><p>危东六星，两两相比，曰司空。</p><p>营室为清庙，曰离宫、阁道。</p><p>汉中四星，曰天驷。</p><p>旁一星，曰王良。</p><p>王良策马，车骑满野。</p><p>旁有八星，绝汉，曰天潢。</p><p>天潢旁，江星。</p><p>江星动，人涉水。</p><p>杵、臼四星，在危南。</p><p>匏瓜，有青黑星守之，鱼盐贵。</p><p>南斗为庙，其北建星。</p><p>建星者，旗也。</p><p>牵牛为牺牲。</p><p>其北河鼓。</p><p>河鼓大星，上将；左右，左右将。</p><p>婺女，其北织女。</p><p>织女，天女孙也。</p><p>察日、月之行以揆岁星顺逆。</p><p>曰东方木，主春，日甲乙。</p><p>义失者，罚出岁星。</p><p>岁星赢缩，以其舍命国。</p><p>所在国不可伐，可以罚人。</p><p>其趋舍而前曰赢，退舍曰缩。</p><p>赢，其国有兵不复；缩，其国有忧，将亡，国倾败。</p><p>其所在，五星皆从而聚於一舍，其下之国可以义致天下。</p><p>以摄提格岁：岁阴左行在寅，岁星右转居丑。</p><p>正月，与斗、牵牛晨出东方，名曰监德。</p><p>色苍苍有光。</p><p>其失次，有应见柳。</p><p>岁早，水；晚，旱。</p><p>岁星出，东行十二度，百日而止，反逆行；逆行八度，百日，复东行。</p><p>岁行三十度十六分度之七，率日行十二分度之一，十二岁而周天。</p><p>出常东方，以晨；入於西方，用昏。</p><p>单阏岁：岁阴在卯，星居子。</p><p>以二月与婺女、虚、危晨出，曰降入。</p><p>大有光。</p><p>其失次，有应见张。</p><p>其岁大水。</p><p>执徐岁：岁阴在辰，星居亥。</p><p>以三月与营室、东壁晨出，曰青章。</p><p>青青甚章。</p><p>其失次；有应见轸。</p><p>岁早，旱；晚，水。</p><p>大荒骆岁：岁阴在巳，星居戌。</p><p>以四月与奎、娄晨出，曰跰踵。</p><p>熊熊赤色，有光。</p><p>其失次，有应见亢。</p><p>敦牂岁：岁阴在午，星居酉。</p><p>以五月与胃、昴、毕晨出，曰开明。</p><p>炎炎有光。</p><p>偃兵；唯利公王，不利治兵。</p><p>其失次，有应见房。</p><p>岁早，旱；晚，水。</p><p>叶洽岁：岁阴在未，星居申。<br> 以六月与觜觿、参晨出，曰长列。</p><p>昭昭有光。</p><p>利行兵。</p><p>其失次，有应见箕。</p><p>涒滩岁：岁阴在申，星居未。</p><p>以七月与东井、舆鬼晨出，曰大音。</p><p>昭昭白。</p><p>其失次，有应见牵牛。</p><p>作鄂岁：岁阴在酉，星居午。</p><p>以八月与柳、七星、张晨出，曰长王。</p><p>作作有芒。</p><p>国其昌，熟穀。</p><p>其失次，有应见危。</p><p>有旱而昌，有女丧，民疾。</p><p>阉茂岁：岁阴在戌，星居巳。</p><p>以九月与翼、轸晨出，曰天睢。</p><p>白色大明。</p><p>其失次，有应见东壁。</p><p>岁水，女丧。</p><p>大渊献岁：岁阴在亥，星居辰。</p><p>以十月与角、亢晨出，曰大章。</p><p>苍苍然，星若跃而阴出旦，是谓“正平”。</p><p>起师旅，其率必武；其国有德，将有四海。</p><p>其失次，有应见娄。</p><p>困敦岁：岁阴在子，星居卯。</p><p>以十一月与氐、房、心晨出，曰天泉。</p><p>玄色甚明。</p><p>江池其昌，不利起兵。</p><p>其失次，有应昴。</p><p>赤奋若岁：岁阴在丑，星居寅，以十二月与尾、箕晨出，曰天皓。</p><p>黫然黑色甚明。</p><p>其失次，有应见参。</p><p>当居不居，居之又左右摇，未当去去之，与他星会，其国凶。</p><p>所居久，国有德厚。</p><p>其角动，乍小乍大，若色数变，人主有忧。</p><p>其失次舍以下，进而东北，三月生天棓，长四丈，末兑，进而东南，三月生彗星，长二丈，类彗。</p><p>退而西北，三月生天欃，长四丈，末兑。</p><p>退而西南，三月生天枪，长数丈，两头兑。</p><p>谨视其所见之国，不可举事用兵。</p><p>其出如浮如沈，其国有土功；如沈如浮，其野亡。</p><p>色赤而有角，其所居国昌。</p><p>迎角而战者，不胜。</p><p>星色赤黄而沈，所居野大穰。</p><p>色青白而赤灰，所居野有忧。</p><p>岁星入月，其野有逐相；与太白斗，其野有破军。</p><p>岁星一曰摄提，曰重华，曰应星，曰纪星。</p><p>营室为清庙，岁星庙也。</p><p>察刚气以处荧惑。</p><p>曰南方火，主夏，日丙、丁。</p><p>礼失，罚出荧惑，荧惑失行是也。</p><p>出则有兵，入则兵散。</p><p>以其舍命国。</p><p>荧惑为勃乱，残贼、疾、丧、饥、兵。</p><p>反道二舍以上，居之，三月有殃，五月受兵，七月半亡地，九月太半亡地。</p><p>因与俱出入，国绝祀。</p><p>居之，殃还至，虽大当小；久而至，当小反大。</p><p>其南为丈夫，北为女子丧。</p><p>若角动绕环之，及乍前乍後，左右，殃益大。</p><p>与他星斗，光相逮，为害；不相逮，不害。</p><p>五星皆从而聚于一舍，其下国可以礼致天下。</p><p>法，出东行十六舍而止；逆行二舍；六旬，复东行，自所止数十舍，十月而入西方；伏行五月，出东方。</p><p>其出西方曰“反明”，主命者恶之。</p><p>东行急，一日行一度半。</p><p>其行东、西、南、北疾也。</p><p>兵各聚其下；用战，顺之胜，逆之败。</p><p>荧惑从太白，军忧；离之，军卻。</p><p>出太白阴，有分军；行其阳，有偏将战。</p><p>当其行，太白逮之，破军杀将。</p><p>其入守犯太微、轩辕、营室，主命恶之。</p><p>心为明堂，荧惑庙也。</p><p>谨候此。</p><p>历斗之会以定填星之位。</p><p>曰中央土，主季夏，日戊、己，黄帝，主德，女主象也。</p><p>岁填一宿，其所居国吉。</p><p>未当居而居，若已去而复还，还居之，其国得土，不乃得女。</p><p>若当居而不居，既已居之，又西东去，其国失土，不乃失女，不可举事用兵。</p><p>其居久，其国福厚；易，福薄。<br> 其一名曰地侯，主岁。</p><p>岁行十度百十二分度之五，日行二十八分度之一，二十八岁周天。</p><p>其所居，五星皆从而聚于一舍，其下之国，可重致天下。</p><p>礼、德、义、杀、刑尽失，而填星乃为之动摇。</p><p>赢，为王不宁；其缩，有军不复。</p><p>填星，其色黄，九芒，音曰黄锺宫。</p><p>其失次上二三宿曰赢，有主命不成，不乃大水。</p><p>失次下二三宿曰缩，有后戚，其岁不复，不乃天裂若地动。</p><p>斗为文太室，填星庙，天子之星也。</p><p>木星与土合，为内乱。</p><p>饥，主勿用战，败；水则变谋而更事；火为旱；金为白衣会若水。</p><p>金在南曰牝牡，年穀熟，金在北，岁偏无。</p><p>火与水合为焠，与金合为铄，为丧，皆不可举事，用兵大败。</p><p>土为忧，主孽卿；大饥，战败，为北军，军困，举事大败。</p><p>土与水合，穰而拥阏，有覆军，其国不可举事。</p><p>出，亡地；入，得地。</p><p>金为疾，为内兵，亡地。</p><p>三星若合，其宿地国外内有兵与丧，改立公王。</p><p>四星合，兵丧并起，君子忧，小人流。</p><p>五星合，是为易行，有德，受庆，改立大人，掩有四方，子孙蕃昌；无德，受殃若亡。</p><p>五星皆大，其事亦大；皆小，事亦小。</p><p>蚤出者为赢，赢者为客。</p><p>晚出者为缩，缩者为主人。</p><p>必有天应见於杓星。</p><p>同舍为合。</p><p>相陵为斗，七寸以内必之矣。</p><p>五星色白圜，为丧旱；赤圜，则中不平，为兵；青圜，为忧水；黑圜，为疾，多死；黄圜，则吉。</p><p>赤角犯我城，黄角地之争，白角哭泣之声，青角有兵忧，黑角则水。</p><p>意，行穷兵之所终。</p><p>五星同色，天下偃兵，百姓宁昌。</p><p>春风秋雨，冬寒夏暑，动摇常以此。</p><p>填星出百二十日而逆西行，西行百二十日反东行。</p><p>见三百三十日而入，入三十日复出东方。</p><p>太岁在甲寅，镇星在东壁，故在营室。</p><p>察日行以处位太白。</p><p>曰西方，秋，日庚、辛，主杀。</p><p>杀失者，罚出太白。</p><p>太白失行，以其舍命国。</p><p>其出行十八舍二百四十日而入。</p><p>入东方，伏行十一舍百三十日；其入西方，伏行三舍十六日而出。</p><p>当出不出，当入不入，是谓失舍，不有破军，必有国君之篡。</p><p>其纪上元，以摄提格之岁，与营室晨出东方，至角而入；与营室夕出西方，至角而入；与角晨出，入毕；与角夕出，入毕；与毕晨出，入箕；与毕夕出，入箕；与箕晨出，入柳；与箕夕出，入柳；与柳晨出，入营室；与柳夕出，入营室。</p><p>凡出入东西各五，为八岁，二百二十日，复与营室晨出东方。</p><p>其大率，岁一周天。</p><p>其始出东方，行迟，率日半度，一百二十日，必逆行一二舍；上极而反，东行，行日一度半，一百二十日入。</p><p>其庳，近日，曰明星，柔；高，远日，曰大嚣，刚。</p><p>其始出西，行疾，率日一度半，百二十日；上极而行迟，日半度，百二十日，旦入，必逆行一二舍而入。</p><p>其庳，近日，曰大白，柔；高，远日，曰大相，刚。</p><p>出以辰、戌，入以丑、未。<br> 当出不出，未当入而入，天下偃兵，兵在外，入。</p><p>未当出而出，当入而不入，下起兵，有破国。</p><p>其当期出也，其国昌。</p><p>其出东为东，入东为北方；出西为西，入西为南方。</p><p>所居久，其乡利；，其乡凶。</p><p>出西至东，正西国吉。</p><p>出东至西，正东国吉。</p><p>其出不经天；经天，天下革政。</p><p>小以角动，兵起。</p><p>始出大，後小，兵弱；出小，後大，兵强。</p><p>出高，用兵深吉，浅凶；庳，浅吉，深凶。</p><p>日方南金居其南，日方北金居其北，曰赢，侯王不宁，用兵进吉退凶。</p><p>日方南金居其北，日方北金居其南，曰缩，侯王有忧，用兵退吉进凶。</p><p>用兵象太白：太白行疾，疾行；迟，迟行。</p><p>角，敢战。</p><p>动摇躁，躁。</p><p>圜以静，静。</p><p>顺角所指，吉；反之，皆凶。</p><p>出则出兵，入则入兵。</p><p>赤角，有战；白角，有丧；黑圜角，忧，有水事；青圜小角，忧，有木事；黄圜和角，有土事，有年。</p><p>其已出三日而复，有微入，入三日乃复盛出，是谓耎，其下国有军败将北。</p><p>其已入三日又复微出，出三日而复盛入，其下国有忧；师有粮食兵革，遗人用之；卒虽众，将为人虏。</p><p>其出西失行，外国败；其出东失行，中国败。</p><p>其色大圜黄滜，可为好事；其圜大赤，兵盛不战。</p><p>太白白，比狼；赤，比心；黄，比参左肩；苍，比参右肩；黑，比奎大星。</p><p>五星皆从太白而聚乎一舍，其下之国可以兵从天下。</p><p>居实，有得也；居虚，无得也。</p><p>行胜色，色胜位，有位胜无位，有色胜无色，行得尽胜之。</p><p>出而留桑榆间，疾其下国。</p><p>上而疾，未尽其日，过参天，疾其对国。</p><p>上复下，下复上，有反将。</p><p>其入月，将僇。</p><p>金、木星合，光，其下战不合，兵虽起而不斗；合相毁，野有破军。</p><p>出西方，昏而出阴，阴兵彊；暮食出，小弱；夜半出，中弱；鸡鸣出，大弱：是谓阴陷於阳。</p><p>其在东方，乘明而出阳，阳兵之彊，鸡鸣出，小弱；夜半出，中弱；昏出，大弱：是谓阳陷於阴。</p><p>太白伏也，以出兵，兵有殃。</p><p>其出卯南，南胜北方；出卯北，北胜南方；正在卯，东国利。</p><p>出酉北，北胜南方；出酉南，南胜北方；正在酉，西国胜。</p><p>其与列星相犯，小战；五星，大战。</p><p>其相犯，太白出其南，南国败；出其北，北国败。</p><p>行疾，武；不行，文。</p><p>色白五芒，出蚤为月蚀，晚为天夭及彗星，将发其国。</p><p>出东为德，举事左之迎之，吉。</p><p>出西为刑，举事右之背之，吉。</p><p>反之皆凶。</p><p>太白光见景，战胜。</p><p>昼见而经天，是谓争明，彊国弱，小国彊，女主昌。</p><p>亢为疏庙，太白庙也。</p><p>太白，大臣也，其号上公。</p><p>其他名殷星、太正、营星、观星、宫星、明星、大衰、大泽、终星、大相、天浩、序星、月纬。</p><p>大司马位谨候此。</p><p>察日辰之会，以治辰星之位。</p><p>曰北方水，太阴之精，主冬，日壬、癸。</p><p>刑失者，罚出辰星，以其宿命国。</p><p>是正四时：仲春春分，夕出郊奎、娄、胃东五舍，为齐；仲夏夏至，夕出郊东井、舆鬼、柳东七舍，为楚；仲秋秋分，夕出郊角、亢、氐、房东四舍，为汉；仲冬冬至，晨出郊东方，与尾、箕、斗、牵牛俱西，为中国。</p><p>其出入常以辰、戌、丑、未。<br> 其蚤，为月蚀；晚，为彗星及天夭。</p><p>其时宜效不效为失，追兵在外不战。</p><p>一时不出，其时不和；四时不出，天下大饥。</p><p>其当效而出也，色白为旱，黄为五穀熟，赤为兵，黑为水。</p><p>出东方，大而白，有兵於外，解。</p><p>常在东方，其赤，中国胜；其西而赤，外国利。</p><p>无兵於外而赤，兵起。</p><p>其与太白俱出东方，皆赤而角，外国大败，中国胜；其与太白俱出西方，皆赤而角，外国利。</p><p>五星分天之中，积于东方，中国利；积于西方，外国用者利。</p><p>五星皆从辰星而聚于一舍，其所舍之国可以法致天下。</p><p>辰星不出，太白为客；其出，太白为主。</p><p>出而与太白不相从，野虽有军，不战。</p><p>出东方，太白出西方；若出西方，太白出东方，为格，野虽有兵不战。</p><p>失其时而出，为当寒反温，当温反寒。</p><p>当出不出，是谓击卒，兵大起。</p><p>其入太白中而上出，破军杀将，客军胜；下出，客亡地。</p><p>辰星来抵太白，太白不去，将死。</p><p>正旗上出，破军杀将，客胜；下出，客亡地。</p><p>视旗所指，以命破军。</p><p>其绕环太白，若与斗，大战，客胜。</p><p>兔过太白，间可  咸剑，小战，客胜。</p><p>兔居太白前，军罢；出太白左，小战；摩太白，有数万人战，主人吏死；出太白右，去三尺，军急约战。</p><p>青角，兵忧；黑角，水。</p><p>赤行穷兵之所终。</p><p>兔七命，曰小正、辰星、天欃、安周星、细爽、栖星、钩星。</p><p>其色黄而小，出而易处，天下之文变而不善矣。</p><p>兔五色，青圜忧，白圜丧，赤圜中不平，黑圜吉。</p><p>赤角犯我城，黄角地之争，白角号泣之声。</p><p>其出东方，行四舍四十八日，其数二十日，而反入于东方；其出西方，行四舍四十八日，其数二十日，而反入于西方。</p><p>其一候之营室、角、毕、箕、柳。</p><p>出房、心间，地动。</p><p>辰星之色：春，青黄；夏，赤白；秋，青白，而岁熟；冬，黄而不明。</p><p>即变其色，其时不昌。</p><p>春不见，大风，秋则不实。</p><p>夏不见，有六十日之旱，月蚀。</p><p>秋不见，有兵，春则不生。</p><p>冬不见，阴雨六十日，有流邑，夏则不长。</p><p>角、亢、氐，兗州。</p><p>房、心，豫州。</p><p>尾、箕，幽州。</p><p>斗，江、湖。</p><p>牵牛、婺女，杨州。</p><p>虚、危，青州。</p><p>营室至东壁，并州。</p><p>奎、娄、胃，徐州。</p><p>昴、毕，冀州。</p><p>觜觿、参，益州。</p><p>东井、舆鬼，雍州。</p><p>柳、七星、张，三河。</p><p>翼、轸，荆州。</p><p>七星为员官，辰星庙，蛮夷星也。</p><p>两军相当，日晕；晕等，力钧；厚长大，有胜；薄短小，无胜。</p><p>重抱大破无。</p><p>抱为和，背不和，为分离相去。</p><p>直为自立，立侯王；杀将。</p><p>负且戴，有喜。</p><p>围在中，中胜；在外，外胜。</p><p>青外赤中，以和相去；赤外青中，以恶相去。</p><p>气晕先至而後去，居军胜。</p><p>先至先去，前利後病；後至後去，前病後利；後至先去，前後皆病，居军不胜。</p><p>见而去，其发疾，虽胜无功。</p><p>见半日以上，功大。</p><p>白虹屈短，上下兑，有者下大流血。</p><p>日晕制胜，近期三十日，远期六十日。</p><p>其食，食所不利；复生，生所利；而食益尽，为主位。</p><p>以其直及日所宿，加以日时，用命其国也。<br> 月行中道，安宁和平。</p><p>阴间，多水，阴事。</p><p>外北三尺，阴星。</p><p>北三尺，太阴，大水，兵。</p><p>阳间，骄恣。</p><p>阳星，多暴狱。</p><p>太阳，大旱丧也。</p><p>角、天门，十月为四月，十一月为五月，十二月为六月，水发，近三尺，远五尺。</p><p>犯四辅，辅臣诛。</p><p>行南北河，以阴阳言，旱水兵丧。</p><p>月蚀岁星，其宿地，饥若亡。</p><p>荧惑也乱，填星也下犯上，太白也彊国以战败，辰星也女乱。</p><p>大角，主命者恶之；心，则为内贼乱也；列星，其宿地忧。</p><p>月食始日，五月者六，六月者五，五月复六，六月者一，而五月者五，凡百一十三月而复始。</p><p>故月蚀，常也；日蚀，为不臧也。</p><p>甲、乙，四海之外，日月不占。</p><p>丙、丁，江、淮、海岱也。</p><p>戊、己，中州、河、济也。</p><p>庚、辛，华山以西。</p><p>壬、癸，恆山以北。</p><p>日蚀，国君；月蚀，将相当之。</p><p>国皇星，大而赤，状类南极。</p><p>所出，其下起兵，兵彊；其冲不利。</p><p>昭明星，大而白，无角，乍上乍下。</p><p>所出国，起兵，多变。</p><p>五残星，出正东东方之野。</p><p>其星状类辰星，去地可六丈。</p><p>大贼星，出正南南方之野。</p><p>星去地可六丈，大而赤，数动，有光。</p><p>司危星，出正西西方之野。</p><p>星去地可六丈，大而白，类太白。</p><p>狱汉星，出正北北方之野。</p><p>星去地可六丈，大而赤，数动，察之中青。</p><p>此四野星所出，出非其方，其下有兵，冲不利。</p><p>四填星，所出四隅，去地可四丈。</p><p>地维咸光，亦出四隅，去地可三丈，若月始出。</p><p>所见，下有乱；乱者亡，有德者昌。</p><p>烛星，状如太白，其出也不行。</p><p>见则灭。</p><p>所烛者，城邑乱。</p><p>如星非星，如云非云，命曰归邪。</p><p>归邪出，必有归国者。</p><p>星者，金之散气，本曰火。</p><p>星众，国吉；少则凶。</p><p>汉者，亦金之散气，其本曰水。</p><p>汉，星多，多水，少则旱，其大经也。</p><p>天鼓，有音如雷非雷，音在地而下及地。</p><p>其所往者，兵发其下。</p><p>天狗，状如大奔星，有声，其下止地，类狗。</p><p>所堕及，望之如火光炎炎冲天。</p><p>其下圜如数顷田处，上兑者则有黄色，千里破军杀将。</p><p>格泽星者，如炎火之状。</p><p>黄白，起地而上。</p><p>下大，上兑。</p><p>其见也，不种而穫；不有土功，必有大害。</p><p>蚩尤之旗，类彗而後曲，象旗。</p><p>见则王者征伐四方。</p><p>旬始，出於北斗旁，状如雄鸡。</p><p>其怒，青黑，象伏鳖。</p><p>枉矢，类大流星， 行而仓黑，望之如有毛羽然。</p><p>长庚，如一匹布著天。</p><p>此星见，兵起。</p><p>星坠至地，则石也。</p><p>河、济之间，时有坠星。</p><p>天精而见景星。</p><p>景星者，德星也。</p><p>其状无常，常出於有道之国。</p><p>凡望云气，仰而望之，三四百里；平望，在桑榆上，千馀二千里；登高而望之，下属地者三千里。</p><p>云气有兽居上者，胜。</p><p>自华以南，气下黑上赤。</p><p>嵩高、三河之郊，气正赤。</p><p>恆山之北，气下黑下青。</p><p>勃、碣、海、岱之间，气皆黑。</p><p>江、淮之间，气皆白。</p><p>徒气白。</p><p>土功气黄。</p><p>车气乍高乍下，往往而聚。</p><p>骑气卑而布。</p><p>卒气抟。</p><p>前卑而後高者，疾；前方而後高者，兑；後兑而卑者，卻。</p><p>其气平者其行徐。</p><p>前高而後卑者，不止而反。</p><p>气相遇者，卑胜高，兑胜方。</p><p>气来卑而循车通者，不过三四日，去之五六里见。</p><p>气来高七八尺者，不过五六日，去之十馀里见。<br> 气来高丈馀二丈者，不过三四十日，去之五六十里见。</p><p>稍云精白者，其将悍，其士怯。</p><p>其大根而前绝远者，当战。</p><p>青白，其前低者，战胜；其前赤而仰者，战不胜。</p><p>阵云如立垣。</p><p>杼云类杼。</p><p>轴云抟两端兑。</p><p>杓云如绳者，居前互天，其半半天。</p><p>其者类阙旗故。</p><p>钩云句曲。</p><p>诸此云见，以五色合占。</p><p>而泽抟密，其见动人，乃有占；兵必起，合</p><p>其直。</p><p>王朔所候，决於日旁。</p><p>日旁云气，人主象。</p><p>皆如其形以占。</p><p>故北夷之气如群畜穹闾，南夷之气类舟船幡旗。</p><p>大水处，败军场，破国之虚，下有积钱，金宝之上，皆有气，不可不察。</p><p>海旁蜄气象楼台；广野气成宫阙然。</p><p>云气各象其山川人民所聚积。</p><p>故候息秏者，入国邑，视封疆田畴之正治，城郭室屋门户之润泽，次至车服畜产精华。</p><p>实息者，吉；虚秏者，凶。</p><p>若烟非烟，若云非云，郁郁纷纷，萧索轮囷，是谓卿云。</p><p>卿云，喜气也。</p><p>若雾非雾，衣冠而不濡，见则其域被甲而趋。</p><p>雷电、虾虹、辟历、夜明者，阳气之动者也，春夏则发，秋冬则藏，故候者无不司之。</p><p>天开县物，地动坼绝。</p><p>山崩及徙，川塞谿垘；水澹地长，见象。</p><p>城郭门闾，闺臬  枯；宫庙邸第，人民所次。</p><p>谣俗车服，观民饮食。</p><p>五穀草木，观其所属。</p><p>仓府厩库，四通之路。</p><p>六畜禽兽，所产去就；鱼鳖鸟鼠，观其所处。</p><p>鬼哭若呼，其人逢俉。</p><p>化言，诚然。</p><p>凡候岁美恶，谨候岁始。</p><p>岁始或冬至日，产气始萌。</p><p>腊明日，人众卒岁，一会饮食，发阳气，故曰初岁。</p><p>正月旦，王者岁首；立春日，四时之始也。</p><p>四始者，候之日。</p><p>而汉魏鲜集腊明正月旦决八风。</p><p>风从南方来，大旱；西南，小旱；西方，有兵；西北，戎菽为，小雨，趣兵；北方，为中岁；东北，为上岁；东方，大水；东南，民有疾疫，岁恶。</p><p>故八风各与其冲对，课多者为胜。</p><p>多胜少，久胜亟，疾胜徐。</p><p>旦至食，为麦；食至日昳，为稷；昳至餔，为黍；餔至下餔，为菽；下餔至日入，为麻。</p><p>欲终日有云，有风，有日。</p><p>日当其时者，深而多实；无云有风日，当其时，浅而多实；有云风，无日，当其时，深而少实；有日，无云，不风，当其时者稼有败。</p><p>如食顷，小败；熟五斗米顷，大败。</p><p>则风复起，有云，其稼复起。</p><p>各以其时用云色占种所宜。</p><p>其雨雪若寒，岁恶。</p><p>是日光明，听都邑人民之声。</p><p>声宫，则岁善，吉；商，则有兵；徵，旱；羽，水；角，岁恶。</p><p>或从正月旦比数雨。</p><p>率日食一升，至七升而极；过之，不占。</p><p>数至十二日，日直其月，占水旱。</p><p>为其环千里内占，则为天下候，竟正月。</p><p>月所离列宿，日、风、云，占其国。</p><p>然必察太岁所在。</p><p>在金，穰；水，毁；木，饥；火，旱。</p><p>此其大经也。</p><p>正月上甲，风从东方，宜蚕；风从西方，若旦黄云，恶。</p><p>冬至短极，县土炭，炭动，鹿解角，兰根出，泉水跃，略以知日至，要决晷景。</p><p>岁星所在，五穀逢昌。</p><p>其对为冲，岁乃有殃。<br> 太史公曰：自初生民以来，世主曷尝不历日月星辰？及至五家、三代，绍而明之，内冠带，外夷狄，分中国为十有二州，仰则观象於天，俯则法类於地。</p><p>天则有日月，地则有阴阳。</p><p>天有五星，地有五行。</p><p>天则有列宿，地则有州域。</p><p>三光者，阴阳之精，气本在地，而圣人统理之。</p><p>幽厉以往，尚矣。</p><p>所见天变，皆国殊窟穴，家占物怪，以合时应，其文图籍禨祥不法。</p><p>是以孔子论六经，纪异而说不书。</p><p>至天道命，不传；传其人，不待告；告非其人，虽言不著。</p><p>昔之传天数者：高辛之前，重、黎；於唐、虞，羲、和；有夏，昆吾；殷商，巫咸；周室，史佚、苌弘；於宋，子韦；郑则裨灶；在齐，甘公；楚，唐眛；赵，尹皋；魏，石申。</p><p>夫天运，三十岁一小变，百年中变，五百载大变；三大变一纪，三纪而大备：此其大数也。</p><p>为国者必贵三五。</p><p>上下各千岁，然后天人之际续备。</p><p>太史公推古天变，未有可考于今者。</p><p>盖略以春秋二百四十二年之间，日蚀三十六，彗星三见，宋襄公时星陨如雨。</p><p>天子微，诸侯力政，五伯代兴，更为主命，自是之後，众暴寡，大并小。</p><p>秦、楚、吴、越，夷狄也，为彊伯。</p><p>田氏篡齐，三家分晋，并为战国。</p><p>争於攻取，兵革更起，城邑数屠，因以饥馑疾疫焦苦，臣主共忧患，其察礻几祥候星气尤急。</p><p>近世十二诸侯七国相王，言从衡者继踵，而皋、唐、甘、石因时务论其书传，故其占验凌杂米盐。</p><p>二十八舍主十二州，斗秉兼之，所从来久矣。</p><p>秦之疆也，候在太白，占於狼、弧。</p><p>吴、楚之疆，候在荧惑，占於鸟衡。</p><p>燕、齐之疆，候在辰星，占於虚、危。</p><p>宋、郑之疆，候在岁星，占於房、心。</p><p>晋之疆，亦候在辰星，占於参罚。</p><p>及秦并吞三晋、燕、代，自河山以南者中国。</p><p>中国於四海内则在东南，为阳；阳则日、岁星、荧惑、填星；占於街南，毕主之。</p><p>其西北则胡、貉、月氏诸衣旃裘引弓之民，为阴；阴则月、太白、辰星；占於街北，昴主之。</p><p>故中国山川东北流，其维，首在陇、蜀，尾没于勃、碣。</p><p>是以秦、晋好用兵，复占太白，太白主中国；而胡、貉数侵掠，独占辰星，辰星出入躁疾，常主夷狄：其大经也。</p><p>此更为客主人。</p><p>荧惑为孛，外则理兵，内则理政。</p><p>故曰“虽有明天子，必视荧惑所在”。</p><p>诸侯更彊，时菑异记，无可录者。</p><p>秦始皇之时，十五年彗星四见，久者八十日，长或竟天。</p><p>其後秦遂以兵灭六王，并中国，外攘四夷，死人如乱麻，因以张楚并起，三十年之间兵相骀藉，不可胜数。</p><p>自蚩尤以来，未尝若斯也。</p><p>项羽救钜鹿，枉矢西流，山东遂合从诸侯，西坑秦人，诛屠咸阳。</p><p>汉之兴，五星聚于东井。</p><p>平城之围，月晕参、毕七重。</p><p>诸吕作乱，日蚀，昼晦。</p><p>吴楚七国叛逆，彗星数丈，天狗过梁野；及兵起，遂伏尸流血其下。</p><p>元光、元狩，蚩尤之旗再见，长则半天。</p><p>其後京师师四出，诛夷狄者数十年，而伐胡尤甚。</p><p>越之亡，荧惑守斗；朝鲜之拔，星茀于河戍；兵征大宛，星茀招摇：此其荦荦大者。</p><p>若至委曲小变，不可胜道。</p><p>由是观之，未有不先形见而应随之者也。<br> 夫自汉之为天数者，星则唐都，气则王朔，占岁则魏鲜。</p><p>故甘、石历五星法，唯独荧惑有反逆行；逆行所守，及他星逆行，日月薄蚀，皆以为占。</p><p>余观史记，考行事，百年之中，五星无出而不反逆行，反逆行，尝盛大而变色；日月薄蚀，行南北有时：此其大度也。</p><p>故紫宫、房心、权衡、咸池、虚危列宿部星，此天之五官坐位也，为经，不移徙，大小有差，阔狭有常。</p><p>水、火、金、木、填星，此五星者，天之五佐，为纬，见伏有时，所过行赢缩有度。</p><p>日变脩德，月变省刑，星变结和。</p><p>凡天变，过度乃占。</p><p>国君彊大，有德者昌；羽小，饰诈者亡。</p><p>太上脩德，其次脩政，其次脩救，其次脩禳，正下无之。</p><p>夫常星之变希见，而三光之占亟用。</p><p>日月晕適，云风，此天之客气，其发见亦有大运。</p><p>然其与政事俯仰，最近人之符。</p><p>此五者，天之感动。</p><p>为天数者，必通三五。</p><p>终始古今，深观时变，察其精粗，则天官备矣。</p><p>苍帝行德，天门为之开。</p><p>赤帝行德，天牢为之空。</p><p>黄帝行德，天夭为之起。</p><p>风从西北来，必以庚、辛。</p><p>一秋中，五至，大赦；三至，小赦。</p><p>白帝行德，以正月二十日、二十一日，月晕围，常大赦载，谓有太阳也。</p><p>一曰：白帝行德，毕、昴为之围。</p><p>围三暮，德乃成；不三暮，及围不合，德不成。</p><p>二曰：以辰围，不出其旬。</p><p>黑帝行德，天关为之动。</p><p>天行德，天子更立年；不德，风雨破石。</p><p>三能、三衡者，天廷也。</p><p>客星出天廷，有奇令。</p><p>在天成象，有同影响。</p><p>观文察变，其来自往。</p><p>天官既书，太史攸掌。</p><p>云物必记，星辰可仰。</p><p>盈缩匪 ，应验无爽。</p><p>至哉玄监，云谁欲！</p></div><!--[--><a href="/about/donate" target="_blank"><div style="position:relative;text-align:center;"><img src="/assets/jpg/zanzhu.jpg" alt="赞助支持" width="85%" height="125px"></div></a><!--]--><footer class="vp-page-meta"><!----><div class="vp-meta-item git-info"><div class="update-time"><span class="vp-meta-label">上次编辑于: </span><span class="vp-meta-info" data-allow-mismatch="text">2024/9/24 02:54:24</span></div><div class="contributors"><span class="vp-meta-label">贡献者: </span><!--[--><!--[--><span class="vp-meta-info" title="email: 28900094+github-actions[bot]@users.noreply.github.com">github-actions[bot]</span><!--]--><!--]--></div></div></footer><nav class="vp-page-nav"><a class="route-link auto-link prev" href="/tutorial/bagua/%E5%B1%B1/%E5%8D%9A%E5%B1%B1%E7%AF%87.html" aria-label="博山篇"><div class="hint"><span class="arrow start"></span>上一页</div><div class="link"><!---->博山篇</div></a><a class="route-link auto-link next" href="/tutorial/bagua/%E5%B1%B1/%E5%A4%A9%E5%B7%A5%E5%BC%80%E7%89%A9.html" aria-label="天工开物"><div class="hint">下一页<span class="arrow end"></span></div><div class="link">天工开物<!----></div></a></nav><div id="comment" class="giscus-wrapper input-top vp-comment" vp-comment style="display:block;"><div class="loading-icon-wrapper" style="display:flex;align-items:center;justify-content:center;height:96px"><svg xmlns="http://www.w3.org/2000/svg" width="48" height="48" preserveAspectRatio="xMidYMid" viewBox="25 25 50 50"><animateTransform attributeName="transform" type="rotate" dur="2s" keyTimes="0;1" repeatCount="indefinite" values="0;360"></animateTransform><circle cx="50" cy="50" r="20" fill="none" stroke="currentColor" stroke-width="4" stroke-linecap="round"><animate attributeName="stroke-dasharray" dur="1.5s" keyTimes="0;0.5;1" repeatCount="indefinite" values="1,200;90,200;1,200"></animate><animate attributeName="stroke-dashoffset" dur="1.5s" keyTimes="0;0.5;1" repeatCount="indefinite" values="0;-35px;-125px"></animate></circle></svg></div></div><!----><!--]--></main><!--]--><!----></div><!--]--><!--[--><!----><!--[--><!--]--><!----><!--[--><!--]--><!----><!--]--><!--]--></div>
    <script type="module" src="/assets/app-BF_4bdwm.js" defer></script>
  </body>
</html>
